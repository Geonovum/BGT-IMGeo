# Inleiding

In de BGT\|IMGeo standaarden en de implementatie daarvan in bronhoudersoftware
en Landelijk Voorziening BGT (LV BGT) is een technische vrijheid geconstateerd
die het mogelijk maakt om panden nader op te delen in meerdere
objecten/geometrieën. Ongeveer 25 bronhouders benutten deze technische vrijheid
om delen van panden op andere relatieve hoogteligging op te nemen (t.b.v.
registratie van over/onderbouw) of panden nader op te delen in panddelen
(bijvoorbeeld een serre, aanbouw, etc. voor aansluiting met de
WOZ-deelobjecten). Zie bijlage 1 voor voorbeelden.

Er is discussie ontstaan of het opdelen van panden in de BGT een juiste en
wenselijke situatie is.

Twee regels in de BGT\|IMGeo standaarden lijken elkaar op dit onderwerp tegen te
spreken:

-   De BGT-standaard stelt dat opdelen van objecten 'voor eigen beheer' is
    toegestaan.

-   De BGT-standaard hanteert de definitie van Pand uit de BAG, waarmee wordt
    verondersteld dat voor elk object Pand in de BAG er precies één object Pand
    in de BGT met grondvlakgeometrie wordt opgenomen.

Door deze tegenspraak is er onduidelijkheid over de juiste toepassing van de
BGT\|IMGeo standaarden. Om deze onduidelijkheid bij inconsistenties op te
lossen, kan Geonovum een 'werkafspraak' maken.

De wenselijkheid van het nader opdelen van panden in de BGT dient in bredere
context besproken en interbestuurlijk besloten te worden. In een voorfase dienen
oplossingsrichtingen bepaald te worden, en de haalbaarheid en uitvoerbaarheid
daarvan. Tevens dient het nader opdelen van panden getoetst te worden tegen de
nieuwe, laatste inzichten[^1] inzake gegevens van gebouwen in het
ZoN-datafundament programma van BZK. Vervolgens dient een realisatieplan en
transitiestrategie bepaald te worden.

[^1]: De nieuwe laatste inzichten inzake gebouwen kunnen afwijken van het eerder
    geconsulteerde [EMSO-document](https://docs.geostandaarden.nl/disgeo/emso/).

Het tijdspad van dit hele doorontwikkelproces kan niet worden bevestigd: BZK is
op dit moment bezig om het proces van wijzigingen (*change funnel*) voor de
doorontwikkeling van de geo-basisregistraties uit te werken. Voorts dient de
governance voor het ZoN-datafundament nader geïmplementeerd te worden. Dit
betekent dat een plan van aanpak voor de voorfase nu niet kan worden opgesteld,
de voorfase met bespreking in bredere context nu niet kan worden uitgevoerd, en
er een interbestuurlijk besluit over dit onderwerp nu niet genomen kan worden.

Tot het nog-nader-uit-te-werken doorontwikkelproces is doorlopen, en daarmee de
wenselijkheid van het nader opdelen van panden in de BGT in brede context is
afgewogen en daarover interbestuurlijk is besloten, wordt tot nadere
berichtgeving een BGT werkafspraak ingesteld die de technische vrijheid van het
nader opdelen van panden in de BGT inperkt.
