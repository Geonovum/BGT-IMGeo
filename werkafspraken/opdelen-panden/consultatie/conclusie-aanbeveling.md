# Conclusie

Na een zorgvuldige evaluatie van de respons op de consultatie en de voorgestelde
scenario's, blijkt dat er behoefte is aan een gebalanceerde aanpak bij het
opdelen van panden in de Basisregistratie Grootschalige Topografie (BGT). De
diversiteit aan standpunten en behoeften van stakeholders benadrukt het belang
van flexibiliteit en uniformiteit in het beheer van BGT-gegevens. Geonovum komt
op basis van deze consultatie tot het volgende advies.


## Advies

Gezien de interesse van de stakeholders in flexibiliteit met betrekking tot het
opdelen van panden, en de erkenning van de mogelijke risico's van inconsistente
informatie, adviseert Geonovum om **scenario 3 ‘Gecontroleerd opdelen van panden
met keuzevrijheid voor bronhouders’** verder uit te werken.

Dit scenario dient expliciet te worden gepresenteerd en gecommuniceerd als een
**tussenoplossing**:

1\. tot het informatiemodel van de BGT (of BAG) is aangepast zodat
overbouw/onderbouw op een passende wijze apart geregistreerd kan worden bij het
BGT Pand.

2\. tot er een goede definitieve oplossing beschikbaar is voor het bijhouden,
registreren en uitwisselen van geometrie tussen BGT, BAG en WOZ.

### Motivering

De belangrijkste redenen die gemeenten aanvoeren voor het opdelen van panden in de BGT zijn dat dit het geometriebeheer van BAG, BGT en WOZ nauwer op elkaar laat aansluiten, wat resulteert in een hogere mate van consistentie en efficiëntie binnen deze registraties. Deze nauwere afstemming stelt gemeenten in staat om hun data beter te beheren en te controleren, waardoor fouten en inconsistenties kunnen worden geminimaliseerd. 
Bovendien biedt het opdelen van panden in de BGT de mogelijkheid om de toegevoegde waarde van deze registratie te vergroten door de gegevens in te zetten voor andere werkprocessen. Hierdoor kunnen gemeenten profiteren van een meer geïntegreerde benadering van gegevens in geobasisregsitraties, wat op zijn beurt kan leiden tot verbeterde besluitvorming, planning en dienstverlening. Met deze argumenten als leidraad, concludeert Geonovum dat het niet toestaan van het opdelen van panden in de BGT gemeenten veel beperkt.

Het scenario, dat gecontroleerd opdelen van panden toestaat met richtlijnen voor
uniforme afbakening, biedt een evenwicht tussen maatwerkoplossingen en de
noodzaak van consistentie in de BGT-gegevens.

Een doeltreffende definitieve oplossing vraagt een meer gedegen aanpak en
investering in (doorloop)tijd en geld, waarvoor momenteel de condities voor
succes (o.m. middelen en vastgestelde visie/doel-data-architectuur) nu niet zijn
ingevuld. Uit de consultatie blijkt dat gemeenten echter niet willen wachten en
geen beperking willen ervaren in het gebruik van de BGT binnen hun eigen
organisatie.


Het niet mogen leveren van opgedeelde panden aan de Landelijke voorziening BGT
heeft nadelige gevolgen voor bronhouders omdat extra logica in
bronhoudersoftware nodig is om deze informatie achter te houden, en andere
alternatieve methoden van uitwisseling (horizontale koppelvlakken) moeten worden
opgezet om gegevens te delen.

Het effect op gebruikers van opgedeelde panden in de BGT lijkt beperkt. Gegevens
van opgedeelde panden kunnen altijd weer worden geaggregeerd tot één BGT Pand op
basis van de BAG-identificatie en de relatieve hoogteligging.

### Vervolg

Verdere uitwerking van scenario 3 moet gericht zijn op het ontwikkelen van
duidelijke en praktische richtlijnen voor bronhouders, het monitoren van de
implementatie ervan en het evalueren van de impact op de kwaliteit en
uniformiteit van de BGT-gegevens. Daarnaast is een nauwkeurige communicatie met
alle belanghebbenden essentieel om het begrip en de acceptatie van dit scenario
te bevorderen

Concrete stappen voor de uitwerking van scenario 3 omvatten

1.  het formuleren en vaststellen van een werkafspraak die expliciet het opdelen
    van panden volgens praktijkrichtlijnen in de BGT toestaat.

2.  het opstellen van twee praktijkrichtlijnen nodig, één voor het opdelen van
    panden met betrekking tot overbouw/onderbouw en de andere voor de afbakening
    van WOZ-deelobjecten.

3.  het breed communiceren over deze werkafspraak en praktijkrichtlijnen
    richting bronhouders en gebruikers van de BGT.

4.  het onderzoeken naar de benodigde controles in bronhoudersoftware, de
    Landelijke Voorziening en/of het kwaliteitsdashboard.

5.  het meenemen van de behoeften die naar voren zijn gekomen uit deze
    consultatie, in de verdere doorontwikkeling van het thema gebouwen binnen
    het ZoN Datafundament.
